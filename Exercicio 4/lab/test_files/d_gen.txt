The Project Gutenberg EBook of Saloilta ja vesiltä, by Aaro A. Nuutinen

This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online at
www.gutenberg.org. If you are not located in the United States, you
will have to check the laws of the country where you are located before
using this ebook.

Title: Saloilta ja vesiltä
       Luonnonkertomuksia

Author: Aaro A. Nuutinen

Release Date: December 06, 2020 [EBook #63976]

Language: Finnish

Character set encoding: UTF-8

Produced by: Tapio Riikonen

*** START OF THE PROJECT GUTENBERG EBOOK SALOILTA JA VESILTÄ ***




SALOILTA JA VESILTÄ

Luonnonkertomuksia


Kirj.

AARO A. NUUTINEN





Porvoossa,
Werner Söderström Osakeyhtiö,
1921.




SISÄLTÖ:

Tuokiokuvia salolta.
Sudet.
Toisten hyväksi.
Kutumade.
Kanahaukkaperhe.
Voittaja.
Telkkä.
Syöjätär.
Lummelahden valtiaat.
Hallakorven kuningas.




TUOKIOKUVIA SALOLTA.


On kylmä ja kirkas talvinen kuutamoyö kaukana korvessa. Pilvettömällä
taivaalla kumottaa täysikuu ja tähdet vilkkuvat. Silloin tällöin
lennähtää tähti, sammuen äärettömään avaruuteen.

On hiljaista. Heikkona kaikuna kuuluu vain koiran haukunta kaukaa
jostain metsämökistä. Liikkumatta odottaa luminen, suuri salo. Ei
hiirenkään hisahdusta kuulu, ei näy... Vienon alakuloinen ja
surumielinen on talviöinen tunnelma yksinäisellä, kaukaisella salolla;
samalla se kuitenkin kuin salaa riemuitsee korven vapaudesta ja
rauhasta.

Mitä nyt? Pienelle kuun valaisemalle metsäaukeamalle ilmestyy äkkiä
valkea, pitkäkorvainen jänis. Siinä se istuu takakäpälillään, korvat
pystyssä, liikkumatta kuin lumipallo. Jollei kuun hopeankirkas valo
kuvastaisi sen sinertävää varjoa hangelle, ei sitä huomaisikaan.
Mitähän miettinee pupu-jussi? -- Se harppailee läheisen kaatuneen
haavan luo ja alkaa, ensin hetkisen vielä kuulosteltuaan, järsiä puun
jäistä, kuuraista kuorta... Mutta äkkiä se loikkaa parilla pitkällä
potkulla metsän reunaan pienen kuusen varjoon, jääden siihen hätäisenä
kuuntelemaan.

Metsästä kuuluukin hiljaisia risahduksia. Ne lähenevät. Jänis ponnahtaa
täyteen laukkaan, syöksyen kuin kerä entistä, puoleksi umpeen
tuiskunnutta polkuaan pitkin alas loivaa, salskeapetäjikköistä
salolammen rantarinnettä -- äkkiä lentää se kuperkeikkaa, parahtaa ja
koettaa riuhtoutua irti ansasta, joka silloin yhä tiukemmin kuristaa
kaulaa. Kylmä salo ei armahda, siihen on kuoltava.

Pian saapuu aholle komea, sarvipää hirvi, jota jänöjussi turhaan
peläten puikki pakoon. Siinä seisoo metsän kruunupää kauniina ja
juhlallisena, -- mutta vain hetkisen. Se vavahtaa, pakkashöyry
tuprahtaa sen sieraimista ja keveästi hypättyään pisteaidan yli, se
katoaa metsän kätköön.

Lammen päässä suuren suon laidassa hiiviskelee kavala kettu
tavanmukaisella yöllisellä eväänetsintäretkellään. Suipolla kuonollaan
tarkasti nuuskien se seurailee varvikossa mutkittelevia metsäkanan
jälkiä. Sitten tarmokkaasti koppaa lumen alla luolassaan vaaraa
aavistamatta nukkuvan riekon, puraista rusauttaa sen hengettömäksi ja
alkaa ahneesti syödä saalistaan.

Korven öistä murhenäytelmää todistamaan jää vain pari veripisaraa ja
vähän valkeita höyheniä hangelle. Korvessa on kova, lahjomaton laki:
se, joka ei jaksa pitää puoliaan, joutuu vahvemman ja ovelamman
uhriksi.

Taas on rauhallista ja hiljaista. Pakkanen vain paukahtelee
huurteisissa puissa, kuu kumottaa ja tähdet tuikkivat.

       *       *       *       *       *

Marraskuun aamu on raikas ja selkeä. Ruskotus taivaanrannalla ennustaa
auringon nousua. Pitkän ja pimeän yön jälestä tuntuvat elähyttäviltä
aamun ensi hetket.

Salolla alkaa vilkas elämä ja liike. Ahon laidan koivuun lennähtää
maasta makuulta komea koirasteeri, kohta toinen, kolmas... ja ennen
pitkää on puu mustanaan urpujen kimppuun käyneitä lintuja. Ritvojen
nenistä kurkottelevat ne niitä. Hennon oksan taipuessa liiaksi
muuttautuu teeri toiselle, vahvemmalle, jossa se sitten syöntinsä
lomassa kaula pitkänä kotkotellen ja arkana kuulostellen tähyilee yli
hiljaisen salon, joka leviää kaikille tahoille viheriänä havumerenä
silmän kantamattomiin. Tämä on teerten, samoin kuin muittenkin metsän
eläinten valtakunta. Muuta maailmaa ne eivät tunne eivätkä kaipaa.

Ahon takana herää ketterä orava suureen kuuseen tekemässään
sammalpesässä, hypähtää virkeästi viereiselle huojuvalle oksalle,
siistii jo harmaaksi käynyttä turkkiaan, oikoo takajalkojaan, sitten
tyytyväisyydestä kurahtaen kimpoo viereiseen kuuseen, nousee runkoa
myöten lähelle latvaa, kiskaisee kävyn hampaihinsa, juoksee pirteästi
häntä pystyssä oksannenälle ja istahtaa siihen, pitäen etukäpäliensä
välissä käpyä, josta syö siemenet ja silpoo suomut, karistaen ne
kanervikkoon kuusen juurelle, missä suuri kukkometso niiden lipattavaa
laskeutumista pää kallellaan hiukan kummastellen katselee, mutta
rauhoittuu huomattuaan etteivät nuo ilmassa liitelevät silput olleet
sille vaarallisia.

Pienet, vilkkaat tiaiset, hömötiaiset, töyhtötiaiset, talitiaiset ja
näöltään harakkaa pienoiskoossa muistuttavat pyrstötiaiset, ovat kaikki
tapansa mukaan sekaisin samassa parvessa jo aikoja sitten olleet
liikkeellä. Tiristen ja sirkuttaen hyppelevät ne kuusten alaoksilla,
riippuvatpa myös kynsistään selkä maahan päin einettään etsiessään.
Vähitellen, puu puulta siirtyy parvi läheiselle nevalle päin, häipyen
sinne.

Aina ahkerasti liikehtivä kirjava tikkakin on hereillä takomassa
terävällä nokallaan pystyyn kuivuneen hongan kylkeä, etsien toukkia ja
hyönteisiä. Se kiertää ruuvimaisesti puun runkoa tasapäiseksi
taittuneeseen latvaan, josta lennähtää tiuskaisten toisen kelon
kupeeseen.

Jänöjussi, jäkkäniska, töpihäntä, vietettyään tyytyväisenä yön
palohalmeen ruislaihoa syöden, puikkii pitkin nokisista puista tehdyn
aidan vartta, työntäytyy viimein ahtaasta raosta, loikkaa yli jäätyneen
vesilätäkön ja kapsahtaa kahdelle käpälälle kuulostamaan... pamahdus ja
savun pelmahdus lähellä koivukossa, kuloheinät katkeilevat jäniksen
ympärillä. Pupuparka pykertyy maahan, jääden siihen hiukan viputtaen
toista takajalkaansa. Suusta tippuu tummanpunaista verta kellastuneelle
koivunlehdelle.

Laukauksen kaiku kiirii kauas seesteisessä ilmassa ympäri hiljaisen,
rauhallisen salon. Säikähtyneenä humahtaa teeriparvi siivilleen
ahonlaitakoivusta, lentää havistaen peräkorpeen. Orava pudottaa
peloissaan kävyn käpälistään, livistää kuusen korkeimpaan kerkkään,
kääriytyen siihen pieneksi harmaaksi mytyksi. Metsokin rumahtaa
lentoon, kohoten ison hongan tukevalle oksalle puun maltoon.

Nevalta päin kuuluu askeleiden rapse. Varovainen metso kiertää
puunrungon toisella puolella olevalle oksantyvelle.

Pian loittonevat askeleet kuulumattomiin. Metso lentää muurahaispesään
"kylpemään" ja orava hyppää läheiseen runsaampikäpyiseen kuuseen.

Salon rauhaa ei enää mikään häiritse.

Auringon ensi säteet kultaavat kalliolla, nevan takana kasvavien
koivujen latvoja. Loppumaton latvameri lainehtii raikkaassa tuulessa.

Metsän aamuinen taika on hävinnyt.




SUDET.


Pureva öinen pakkasviima puhalsi Laatokan lumilakeudella.
Tuhattähtinen, tummansininen taivaankansi näytti kaikilla puolin
kaukana yhtyvän lakeuteen. Punertavankeltainen sirppikuu loi himmeän
hohteensa hangelle, jota pitkin hieno vitilumi vieri sihisten tuulen
kuljettamana. Toisinaan kuului kauempaa aavalta kovaa jyminää ja
ryskettä, -- pakkanen halkoi Keski-Laatokan vielä kierää jäätä.

Kuin jatkona jyminälle ja ryskeelle kuului sieltä päin lähempää silloin
tällöin omituisia ulvahteluja, jotka tuntuivat tulkitsevan kuin
pohjatonta kaipuuta ja ikävää: rannattoman jääkentän yksitoikkoisuutta
ja lohduttomuutta.

Samalta suunnalta rupesi kohta erottumaan kuun kalpeassa valossa kolme
tummaa haamua, jotka keveästi liukuen verkalleen lähenivät. Sudet,
arojen asukkaat, olivat nälissään lähteneet ruuanhakuun, taivaltaen
Karjalan suuren meren länsirantaa kohti. Etumaisena juoksi joukon
johtaja, suurin, harmain ja tuuheakarvaisin peto. Tuontuostakin
pysähtyi se hetkiseksi, kohotti kuononsa avaruutta kohti ja ulvoi...
Sen kidasta tuprahteli pakkashöyry, ja silmät kiiluivat villisti kuun
hohteessa.

Tuulen yläpuolelta päin alkoi kuulua aisakellon kodikas kalkatus. Sudet
kääntyivät kulkemaan sitä kohti: vihdoinkin syötävää tässä
loppumattomassa lumi-erämaassa.

Hevonen laahusti hitaasti ja uupuneesti umpeen juoksettunutta
tienpohjaa pitkin. Reen perässä istui kaksi miestä suuriin turkkeihin
kääriytyneinä. Äkkiä hevonen nyhtäisi rekeä, nosti korvansa terävästi
pystyyn ja korskahtaen peloissaan kiskaisihe tieltä syrjään niin
rajusti, että reen aisa vänkäytyessään rasahti ja oli vähällä katketa.
Pelästynyt hepo lähti nelistämään kaukana kohoavaa jylhää kalliorantaa
kohti, huolimatta ajajan ohjastelusta ja kieltelemisestä. Miehet olivat
ihmeissään tästä hevosensa omituisesta käyttäytymisestä. Mutta kohta
selvisi asia. Kolme sutta ilmestyi juoksemaan jonkun matkan päähän
reestä. Ne eivät uskaltaneet käydä matkamiesten enempää kuin
hevosenkaan kimppuun, vaikka niillä näytti olevan hyvä halu siihen,
sillä toisinaan ne lähestyivät uhkaavasti milloin puolelta, milloin
toiselta. Niiden silmät välähtelivät vihertävinä, saaliinhimoisina
kuuraisen naaman keskellä, ja kielet riippuivat suusta. Hevonen oli
kuin mieletön pelosta. Se laukkasi minkä jaksoi, niin että lumi
tuprusi, mutta sudet eivät jääneet vähääkään jälkeen. Muuan susi rupesi
kiirehtimäänkin kulkuaan, kaartaen hevosen eteen, ikäänkuin
katkaistakseen matkalaisten tien. Miehet arvelivat sillä olevan
aikomuksena hyökätä hevosen kimppuun, -- paukahti pistoolin laukaus...
toinen ja kolmas. Susi ulvahti kovasti ja lysähti voimattomana
vatsalleen lumeen, mutta ponnistautui jälleen jaloilleen ja jatkoi
matkaansa. Sen haavoittuneesta säärestä roiskui verta lumelle. Toiset
sudet tunsivat veren lemun. Se kiihoitti niitä. Ne eivät voineet enää
pidättäytyä. Veri kuin veri. Ne eivät voineet vastustaa pedon vaistoja.
Suurin susi hyökkäsi heti haavoittuneen kimppuun. Nyt oli siihen hyvä
tilaisuus, sillä vioittunut ei voinut itseään puolustaa täysin voimin.
Kun se oli kelpaamaton elämän taisteluun, jouti se terveitten ja
voimakkaitten ruoaksi. Sudet olisivat syöneet nälissään vaikka omat
pentunsa, jos ne olisivat haavoittuneet.

Syntyi vimmattu taistelu. Se oli sisukasta, katkeraa kamppailua
elämästä ja kuolemasta. Haavoittunut susi sortui viimein selälleen
hankeen, mutta vielä sittenkin koetti se itsepintaisesti puolustautua
puremalla vihollisensa rintaa ja takajalkojensa kynsillä raapimalla sen
vatsaa. Suuri ja voimakas susi ei kuitenkaan hellittänyt hampaitaan
uhrinsa niskasta, vaan puri yhä syvempään, ja toinen hukka iski terävät
hampaansa lujasti haavoittuneen kurkkuun. Samoin oli se tottunut
tekemään monesti ennenkin hyökätessään hirven, koiran tai muun
saaliinsa kimppuun. Se oli yhtäkkiä unohtanut, että saaliina tällä
kertaa oli entinen asetoveri...

Susien temmellyksen ja rähinän lakattua kuului aisakellon kalkatus jo
kaukaa rannikolta. Se soi rauhallisen verkkaisasti.

Aamupuoleen yötä tuuli tyyntyi, viti ei tuprunnut enää, ja kuun sirppi
laskeutui taivaanrannan taa. Aamun valjetessa ulappakarien lähettyvillä
mateenpyyntikoukkujaan kokeva suksimies huomasi kolmen suden puoleksi
umpeen menneet jäljet. Kotimatkallaan hän seurasi niitä, nähden
ihmeekseen temmellyskentällä paljon verta ja harmaankellertäviä
karvatukkoja. Siitä lähti vain kahden suden jäljet suoraan mantereelle.

       *       *       *       *       *

Seutukunnalle oli ilmestynyt susia. Niitä oli nähty tuontuostakin
milloin milläkin puolella pitäjää. Kaikesta päättäen olivat kävijät
kaikkialla olleet samat kaksi sutta. Ne olivat kopanneet ruuakseen
monta kartanolta öisin loitonnutta koiraa ja vieneet vinkuvan
sianporsaan pahnasta, jonka ovi oli sattunut jäämään raolleen. Näiden
rohkeitten petojen saaliiksi oli muutamana iltana joutua myös
saunatiellä yksin tallusteleva pikkutyttökin. Susi tuli jo hänen
lähettyvilleen, mutta kun lapsi rupesi "suurta koiraa" pelästyen
parkumaan, säikähti hukka tätä outoa ääntä, jollaista se ei ollut ennen
kuullut, ja pakeni. Vaikka susi ryhtyy ankarasti ahdistettuna tai
äärimmilleen nälkiytyneenä taisteluun sitä voimakkaammankin vastustajan
kanssa, kammottaa sitä kaikki ennen näkemätön ja kuulematon. Uusi, outo
ja salaperäinen tekee siitä luihun ja aran. Varsinkin ihmisen ääni ja
hänen äkilliset liikkeensä, joitten tarkoitusta susi ei voi käsittää,
vaikuttavat petoon kuin herpaiseva taikavoima. Samoin on useiden
muittenkin eläinten laita. Ne tunnustavat siten vaistomaisesti ihmisen
herrakseen ja valtiaakseen.

Susia nähtiin pimeän tullen usein maantielläkin ja monissa muissa
paikoissa kun niitä kaikista vähimmin osattiin odottaa.

Niinpä talosta toiseen alituisesti hynttäävää hieroja-akkaa,
Paksua-Hellua vastaan äkkiarvaamatta tulla tupsahti tiellä kaksi sutta.
Sekä ne että Hellu pysähtyivät hämmästyneinä jonkun matkan päähän
toisistaan. Muutamien silmänräpäysten neuvottomuus. Sudet huomasivat
vastustajan ihmiseksi, niiden vainu sanoi sen niille pettämättömästi,
vaikkakin tuo heidän edessään pimeässä liikkumattomana ja "juhlallisen"
uhkaavana seisova lyhyt ja leveä olento ei muodoltaan muistuttanut
paljoakaan niitä ihmissuvun edustajia, joita hukat olivat ennen
nähneet.

Selvittyään hämmästyksestään ja tajuttuaan susien seisovan edessään,
joutui paksu _homo sapiens_ yksilö hurjan pelon valtaan, alkoi huutaa
täyttä kurkkua ja huitoa vimmatusti sarvisäkillään, kun ei uskaltanut
kääntyä pakoonkaan, peläten susien pahemmin ahdistavan juoksevaa, kuten
äkäiset koirat tekevät. Hellun mieleen oli hädän hetkellä, juuri kun
hän oli kääntymäisillään pakoon, juolahtanut Yläpihan piski, joka aina
ärhenteli melkein hameen helmoissa Hellun tullessa taloon, mutta ei
hätyyttänyt niin pahasti jos hidastutti kulkuaan tai pysähtyi.

Sudet astuivat arasti muutamia askeleita tieltä syrjään. Hellu luuli
niitten aikovan hyökätä sivulta päin hänen kimppuunsa, ja rupesi yhä
silmittömämmin hosumaan ja kauheammin huutamaan, luullen viimeisen
hetkensä tulleen.

Mutta armon aika ei ollut vielä päättynyt. Sudet kyllästyivät moiseen
ihmisäänen tulvaan, joka vihloi kiusallisesti niiden hiljaisuuteen
tottuneita korvarumpuja. Käsivarsien vinha huiske näytti myös varsin
arveluttavalta, sillä eihän ihmiseltä ollut koskaan mitään hyvää
odotettavissa. Pedot hiipivät häpeissään metsään. Silloin Hellukin
puhalsi hartaan helpotuksen-huokauksen ja lähti pökerryksissään --
sinne päin, mistä juuri oli tullutkin. Puoleksi juosten lyntysti hän
niin että sarvet ja muut kupparin vehkeet pussissa kalisivat ja yhä
pitäen kovaa porakkaa sadatteli itsekseen "pahanhengen hukkia" ja
"riivatun hotkaleita".

Lähimmän talon asukkaat, jotka saivat sinä iltana kuulla Paksun-Hellun
mainion kuvauksen tästä "kauheasta tapauksesta", eivät kuulemaansa
koskaan unohda. Muutamia päiviä myöhemmin erään saman kylän miehen
ollessa metsässä latomassa halkoja pinosta rekeensä, hysähti hevonen,
tuhki sieraimiinsa eikä tahtonut pysyä paikoillaan, vaikka näkyvissä ei
ollut mitään pelättävää.

Vähän ajan kuluttua ilmaantui kuitenkin kaksi sutta. Ne juosta
jolkuttelivat rauhallisesti peräkkäin läheisen harjun rinnettä pitkin.
Toinen susi oli harvinaisen suuri. Näytti siltä kuin ne eivät olisi
vainullaankaan huomanneet miestä ja hevosta -- ne olivatkin tuulen
yläpuolella.

Pyssymiehet eivät, ihmeellistä kyllä, koskaan nähneet susia
vilaukseltakaan, vaikka moni metsästäjä vaaniskeli ahkerasti niitä.
Vanhat, tottuneet metsämiehet eivät tätä ihmetelleet. He sanoivat
entisistäkin kokemuksistaan tulleensa siihen vakaumukseen, että susi,
samoin kuin kettukin, tuntee jo kaukaa ruudin "hajun".

Ei saavutettu toivottua tulosta hevosenhaaskallakaan. Milloin oltiin
vahdissa, eivät sudet tulleet haaskalle; muina aikoina ne kyllä
kävivät.

Mutta valkenipa vihdoin kevättalvella päivä, joka tuli pienemmälle
sudelle kohtalokkaaksi. Hiihti näet Erä-Kusti ketunkierrännässä,
juoksuttaen selästään suurelta rullalta punalippuista lankaa, jonka yli
muuten -- niin viisas kettu ei uskalla mennä, ja huomasi tällöin
hämmästyksekseen suden katsovan oksain lomitse läheisen kuusen
juurelta. Peto oli nähtävästi äänen kuullessaan äkkiä herännyt
päivämakuultaan ja oli yhtä hölmistynyt kuin Kustikin. Muutamia
silmänräpäyksiä katselivat mies ja susi toisiansa. Kumpainenkin tunsi
toisessaan katkerimman ja pelättävimmän vihollisensa. Vihdoin mies
päättäväisesti tempasi pyssyn selästään. Susi säpsähti tätä
äkkiliikettä, ja aavistaen siitä seuraavan jotain ratkaisevaa ja sille
epäedullista, ponnahti pakoon. Monien muitten vaistojensa ohella onkin
metsäeläimillä selittämättömän ihmeellinen aavistus ihmisen
menettelystä ja sen merkityksestä niihin nähden, vieläpä
mielentilastakin kohtauksen jännittävinä hetkinä. Näyttää siltä kuin
eläimet ratkaisevissa tilanteissa tietäisivät ihmisen ajatukset, mikäli
nämä koskevat niitä, ja määräisivät sen mukaan oman menettelynsä.

Mutta vaikka susi nytkin loikkasi pakoon samalla hetkellä kuin mies
tempasi pyssyn, ei se kerinnyt kovinkaan kauas ennenkuin sai kylkeensä
haulipanoksen ja heti myös toisen etulavoilleen. Susi kaatui, ärähti
kiukkuisasti, koetti kohota seisomaan, mutta jalat eivät oikein
kannattaneet. Sudesta tuntui niinkuin ne eivät olisi tavanneet tukea
lumesta, vaan olisivat haparoineet tyhjyydessä. Ponnistaen viimeiset
voimansa se vieläkin yritti nousta, mutta ei enää päässyt... Muutamia
kertoja peto vielä pyöräytteli lyhyehköä häntäänsä, katsoen keltaisilla
silmillään jäykästi ja avuttomasti, kuin soimaten surmaajaansa. Sitten
karva silisi ja takajalat suoristuivat.

Silloin vasta suuri susi, joka aina oli nähty tämän toisen toverina,
katsoi otollisimman hetken tulleen syöksähtää katajaryteikön sisästä
aivan Kustin vierestä ja kadota metsään ennenkuin mies ennättäisi
ampua.

Kesken jäi Kustilta ketun kiertäminen. Toimitettuaan tyytyväisenä
kuolleen suden kotiin, lähti hän erään miehen kanssa jälkiä seuraten
hiihtämällä ajamaan takaa vainajan toveria, suurta sutta.

Miehet hiihtivät sitkeästi pedon jälestä, mutta ilta tuli, eivätkä he
edes nähneetkään ajettavaansa, sillä se tiesi olla varuillaan ja
pysytteli pitkän matkaa edellä vainoojistaan, joiden oli vihdoin
yövyttävä muutamaan torppaan. Silloin susikin pysähtyi lepäämään. Sen
oli kova nälkä; se ei ollut pariin päivään saanut mitään syötävää. Tämä
lisäsi väsymystä; juoksemisesta ei se vielä ollut kovinkaan rasittunut.
Jos hukka olisi saanut _vähän_ syötävää, olisi se jaksanut juosta
lepäämättä koko yön ja siten jättää vainoojansa niin paljon jälkeensä,
että nämä olisivat pian toivottomina heittäneet sikseen takaa-ajon,
mutta kun ei saanut mitään suuhun pantavaa, täytyi tyytyä viettämään yö
kaatuneen kuusen latvuksen alla, uskaltamatta nukahtaa hetkeksikään,
saattoivathan ajajat milloin tahansa tulla. Aamun sarastaessa oli
lähdettävä taas eteenpäin, sillä susi tunsi kaukovaistollaan
vainolaistensa lähestyvän. Ne saapuivatkin kohta suden makuukselle ja
painautuivat kiireesti edelleen. Kevättalven kovakuorisella hangella,
jossa oli vain sen verran vitiä, että suden jäljet hyvin näkyivät,
liukui suksi mainiosti. Keskipäivälläkään ei aurinko kyennyt vielä
lämmittämään lunta niin paljon, että suksikeli olisi pilautunut. Mutta
kyllä se miehistä hien irtautti.

Susi kierteli metsissä, kyliä ja aukeita maita vältellen. Metsissä oli
turvallisinta. Toisinaan juoksi se jonkun matkaa tietä pitkin, mutta
poikkesi pian taas metsään. Sitkeästi seurasivat miehet jäljessä. He
pistäytyivät vain kerran mökkiin hetkeksi haukkaamaan päivällistään.

Ilta hämärtyi. Ajoa jatkui yhä. Sudella oli hiukaiseva nälkä. Kulku
hidastui sen takia. Toisinaan piti pysähtyä hetkeksi levähtämään.
Hämärän tultua uskalsi susi kulkea kylien kautta. Se toivoi asutuilta
seuduilta saavansa paremmin jotain syötävää. Ja onni suosikin sitä nyt.
Erään mökin pihasta hyökkäsi näet pieni piski kauas pellolle haukkua
räkyttämään sutta, jota se luuli isoksi koiraksi. Suden lähestyessä
peräytyi rakki pihaan päin, mutta kun peto ahdisti ja oli jo hyvin
lähellä, tuli koiralle hätä ja se rupesi pakkautumaan riihen kivijalan
reiästä sillan alle pakoon, mutta reikä oli ahdas ja susi sai saaliinsa
kiinni. Koira päästi hirveän huudon, pihasta lähti riihelle päin
juoksemaan mies seiväs kädessään, mutta susi nujersi nopeasti koiran
hengettömäksi ja juoksi rantatietä pitkin alas jäälle, pitäen koiraa
hampaillaan sen pääpuolesta, muun ruumiin retkottaessa hukan niskoilla.
Kantamuksesta huolimatta nousivat nyt hukan jalat entistä keveämmin, --
olihan tiedossa kunnollisen aterian saanti. Se tieto tuntui antavan
voimia.

Korkeitten kalliorantojen välistä avautui kapea Laatokan lahti
silmänkantamattomaksi jäälakeudeksi. Susi ohjasi kulkunsa suurinta
aukeata kohti. Se aavisti, että sinne eivät takaa-ajajat uskalla lähteä
ja siellä saa rauhassa syödä saaliinsa ja sitten jatkaa matkaansa
kaukaiselle vastaiselle rannalle, takaisin avaroille aroille,
synnyinseuduille. -- -- --

Erä-Kusti oli tyytyväinen, kun sai ammutuksi edes pienemmän suden.
Saihan siitä arvokkaan taljan ja valtiolta sata markkaa tapporahaa.
Kunnia ei myöskään ollut vähäinen.

Useina päivinä kävi Kustin mökillä suuret joukot suden katsojia, sekä
nuoria että vanhoja, miehiä ja naisia.

Mutta Paksu-Hellu ei uskaltanut pariin viikkoon liikkua sillä puolella
kylää, jossa Erä-Kustin mökki sijaitsi.




TOISTEN HYVÄKSI.


Talvi-illan hämärtyessä tuuli tyyntyi, taivaankansi selkeni ja pakkanen
kiihtyi. Venus-tähti palaa loimotti jo synkkenevän salon yllä, tumman
taivaan kuvun eteläisellä rannalla.

Orava asettui yölevolle korkeassa kuusessa olevaan pesäänsä, tukkien
sen "oven" sammalilla, ja teeriparvi pudottautui urpukoivustaan
illalliseltaan hangen sisään nukkumaan.

Silloin lähti liikkeelle Mikko Mieleväinen, viisas kettu, joka oli
yölliseltä metsästysretkeltään palattuaan aamusta asti nukkunut
puoleksi lumeen hautautuneen halkopinon päällä. Se tunsi näet
hiukaisevaa nälkää, piti saada jotain syötävää. Viime yönä oli saalis
ollut niukanpuoleinen: pyy ja muutamia hiiriä. Ei sen vertaisesta nälkä
oikein paennut; pahimmoiksi vain pääsi ruuan makuun. Mikko Mieleväinen
lipaisi kielellään suupieltään ajatellessaan makeita "lintu- ja
hiiripaisteja". Sitä harmitti, ettei ollut onnistunut saamaan sitä
lajia enemmän, vaikka viime yönä oli hyvä hiipimäkeli: upottamattomalla
karmanteella siksi paljon pehmeää vitiä, ettei astunta kuulunut. Nyt
oli paljon epäedullisempi keli; lumen pinnalla oli ohut kuori, joka
narskui kävellessä. Varsinkin näin selkeällä säällä kuului se
verrattain pitkän matkan päähän. Se huolestutti kettua. Mitenkähän
luonnistuu tämän-öinen pyynti? Hyvälläkin kelillä on "paistien"
tavoittelussa täysi työ, ne vintiöt kun ovat tarkkakuuloisia ja
varovaisia. Olet juuri pääsemäisilläsi viimeisen hyppyvälin päähän
teerestä, niin silloin tuo peijakas rupeaa kuikistelemaan kaulaansa ja
katselemaan ympärilleen, ja seuraavassa silmänräpäyksessä pelmahtaa
lentoon, kuten tapahtui viime yönäkin.

Se harmitti Mikkoa niin, että hän oikein istahti hangelle sitä
miettimään, tuontuostakin lipaisten kielellään suupieltään.

Metsässä oli hiljaista. Hämärä sakeni. Ketun edessä vähän matkan päässä
häämötti puunrunkojen lomitse niityn aita. Mikolle se oli tuttu: se oli
"pajukkolintuniityn" aita. Monesti oli Mikko tuolta niityltä talvisin
saanut pajupensaiden ympärillä piipertäneen valkean metsäkanan. Viime
yönä ei siellä tullut käydyksi. Nyt sinne ehkä kannattaisi mennä, kun
ei ole parempaakaan hanketta tiedossa. Eihän tuo ota jos ei annakaan.

Mikko lähti varovasti juosta sipsuttamaan niitylle päin. Aidan luona se
pysähtyi hetkeksi nuuskimaan ilmaa sekä kuuntelemaan ja katselemaan,
arasti vilkuillen joka suunnalle. Sitten vasta se uskalsi hypätä aidan
yli niitylle, jonka vastaisella laidalla oli pajukkoa ladon
ympäristössä ja ojien varsilla.

Mikko seisahtui taas ja veti ilmaa sieraimiinsa: niityllä _oli_
"pajukkolintuja". Tehdäkseen itsensä niin huomaamattomaksi kuin
suinkin, lyyhistyi kettu matalaksi, lähtien hiipimään pajukkorivin
vierustaa. Mikon vatsa melkein viisti hankea, tuuhea, punertava häntä
oli jäykästi suorana niin että valkeakarvainen latva lakaisi lunta,
korvat olivat terävästi pystyssä ja silmät kiiluivat, katse tiukasti
tähdättynä eteenpäin. Varovasti, askel askeleelta metsästäjä eteni.
Joskus se pysähtyi, toinen etujalka kohotettuna askeleen ottamiseen.
Sitten se painoi käpälänsä varovasti lumikuoren läpi, koettaen siten
niin paljon kuin voi karttaa rapisuttamista, sillä Mikko tiesi
jokaisesta askeleestaan riippuvan, saisiko syömistä vai jäisikö maha
tyhjäksi. Tämä kysymys oli Mikolle tietenkin tärkeä, tärkeintä
kaikesta, mitä sillä oli elämässään ratkaistavana. Jos et osaa olla
kyllin viekas ja varovainen, saat olla syömättä, kunnes opit tarpeeksi
ovelaksi, siinä elämän totuus. Siksi Mikko oli niin jännittynyt, että
aivan vapisi: sen takajalat hiukan lepattivat, ne olivat vireessä minä
silmänräpäyksenä tahansa tarvittavaan voimakkaaseen ponnahdukseen.

Vaikka oli jo hyvin hämärä, olivat metsäkanat vielä valveilla, nyppien
pajun nuppuja illallisekseen. Karvaisilla jaloillaan tallustellen
pensaitten ympärillä ja jättäen lumeen kolmihaaraisen jäljen
kurottelivat ne silmuja varpujen nenistä niin korkealta kuin ylettivät.
Kun pensaassa ei ollut enää mitään syömistä, kävellä taapersivat tai
juosta tipittivät ne toiselle pensaalle. Ylempänä olevat silmut jäivät
syömättä, sillä metsäkana ei koskaan lennä oksalle, enintään joskus
hypähtää matalalla olevalle pajun tyvelle.

Kettu oli vielä siksi loitolla metsäkanoista, ettei se nähnyt niitä,
niin lumen näköisiä ne olivat, kauttaaltaan puhtaanvalkoisia --
lukuunottamatta pientä mustaa silmää ja kapeata mustaa juovaa
pyrstössä.

Mutta pienen ripsahduksen kuultuaan parven vartialintu huomasi lunta
vasten selvästi näkyvän hallavan revon, ja kakattaen pelmahti lentoon.
Toiset lumilinnut katselivat kaula pitkänä joka puolelle, mutta eivät
vieläkään huomanneet vihollistaan, sillä vartialinnun lähtiessä lentoon
oli kettu nopeasti kuin salaman iskun saanut lysähtänyt vatsalleen
hangelle, painautuen niin matalaksi kuin voi. Se toivoi näet edes
toisten lintujen pysyvän paikoillaan sitä huomaamatta.

Mutta se erehtyi. Metsäkanaparvi ymmärsi johtajansa varoitushuudon ja
lentoon lähtemisen syyn. Jossain läheisyydessä piili vaara, vaikka ne
eivät sitä huomanneetkaan. Viisainta oli siis paeta. Toinen toisensa
jälkeen, mikä sieltä, mikä täältä, pelmahtelivat ne lentoon.

Mikko Mieleväinen oli aivan masentunut. Siihen se nyt meni se homma!
Jopa meni hukkaan "hyvät humalat!"

Kuin lohdutuksekseen nuuski Mikko lintujen jälkiä lumessa. Kuinka
suloisilta ne tuoksuivatkaan!

Ei edes rihmapyydykseen takertunutta riekkoa ollut ketun saatavissa,
kuten muutamia päiviä sitten tässä samassa pajupensaikossa. Nyt oli
tyydyttävä vain pariin päästäiseen. Suuritöistä oli niidenkin
saalistaminen: toinen täytyi kuopia kärsivällisesti paksun lumen alta
ojan pohjasta ja toisen lähtemistä ladon alta hangelle juoksemaan piti
kauan malttaa odottaa.

Nälkäisenä istahti Mikko hangelle miettimään elämänsä kovuutta. Minkä
takia "paisteja" on näin niukasti? Mikähän tässä nyt tulee tuumaksi? Ja
nälkä on niin, että näköä haittaa. Ei tee mieli enää mitään yrittää,
kun kaikki kuitenkin menee päin mäntyyn.

Vallitsi jo melkein täydellinen pimeys. Salaperäisen synkässä ja
hiljaisessa metsässä humahteli heikosti tyyntyvä tuuli. Toisinaan
kuului etäältä metsäkanojen iltaääntely "_väk-kä-kä-kää, kopeuk,
kopeuk_", joka ikäänkuin ilkamoiden kiusoitteli kettua.

Mikko päätti koettaa onneaan uudestaan; eihän tässä muukaan auttanut.
Se lähti laukkaamaan ääntä kohti. Äskeinen ankara jännitys ja nälkä
tuntuivat herpaisevan jäseniä.

Suurella vaivaiskoivuja ja mataloita männynkäkkyröitä kasvavalla
nevalla rupesi Mikon ihmeellisen tarkkavainuisiin sieraimiin tuntumaan
omituinen käry. Se oli ketulle tuttu. Vallan hyvin tiesi Mikko
entuudestaan, mitä se merkitsi. Paljon oli tullut jo koetuksi yhtä ja
toista ja kaikesta oppia otetuksi, sillä kaikesta tiedosta saattoi olla
hyötyä vielä joskus.

Vähän matkan päässä oli suksenlatu ja sen vieressä pyöreäpohjainen ura
lumessa, niinkuin hiihtäjä olisi hankea pitkin vetänyt jotain.

Mikko Mieleväinen tiesi, että tämä oli taas niitä Kalkkikallion torpan
kettumiehen kujeita. Saadakseen kettuja paremmin myrkkypaloilleen
tulemaan, oli se vanha veijari tuosta jälleen vetänyt jälessään
nuorassa korvennettua kissanraatoa.

Mikko lähti seuraamaan uraa, toivoen saavansa nyt, kuten usein
ennenkin, pyyntimiehen syöttiseudulla pistää poskeensa hangelle
heitettyjä kissanraadon kappaleita. Olihan hän ennenkin osannut erottaa
myrkyttömät lihapalat myrkytetyistä. Sillä eihän hän ollut mikään
kokematon nuori kettu, jonka saa myrkyllä surmatuksi.

Kauan piti Mikon juosta vitvetellä ennenkuin ura vihdoinkin päättyi
eräässä lepikossa. Mutta vaikka Mikko juoksenteli ristiin rastiin sillä
seudulla, ei lihapaloja löytynytkään. Viimein se kuitenkin vaistonsa
avulla joutui hangelle heitetyn kokonaisen kissanraadon luo. Ahaa,
tämmöinenkö konnankoukku nyt! Viisas ja epäluuloinen Mikko Mieleväinen
aavisti, että tämä on ketunpyytäjän uusi kavala temppu: koko kissa on
myrkytetty. -- Minuapa et petä, pitkäparta, ajatteli Mikko, -- mutta
olisi se tuo kokemattomille ketuille vaarallinen kasinraato peitettävä
syvälle hankeen, ettei löytyisi ainakaan ennenkuin lumen sulamisen
jälkeen, jolloin se ei ole enää kovinkaan viettelevä, sillä silloin,
päinvastoin kuin nyt talvisydännä, saa helposti muuta parempaa
syömistä.

Pontevasti Mikko ryhtyi puuhaan. Se kaivoi etukäpälillään syvän haudan
lumeen. Sitten se lähestyi raatoa ja tarttui hampain siihen... silloin
pelmahti lumi Mikon vieressä molemmin puolin, kuului naksahdus... ja
kummankin etukäpälän luut taittuneina hirmuisten hammasrautojen väliin
tuuskahti Mikko rinnalleen lumeen. Tuskissaan ja epätoivoissaan se
koetti, vaikka tiesikin tuhonsa nyt tulleen, riuhtoutua irti raudoista,
mutta huomasi pian pääsyn mahdottomaksi. Näinkö siis kävi!

Vielä on sentään olemassa keino.

Kettu rupesi itsepintaisesti puremaan poikki omaa jalkaansa. Monet
ketut ovatkin tällä tavatonta sisua vaativalla tavalla päässeet
pyydyksestä, jos ovat sattuneet tarttumaan rautoihin vain toisesta
käpälästään. Hirmuisia tuskia kärsittyään onnistui Mikkokin vetämään
verisen jalantynkänsä pois pihdistä, mutta toinen jalka oli yhä
puristuksessa. Hammasraudat olivat sattuneet iskeytymään aivan jalan
juureen. Sentakia kettu ei päässyt puremaan sitä, vaikka kovasti
yrittikin. Se ei näet osannut ajatella, että eihän hänestä ollut
eläjäksi molemmat etukäpälät katkenneina. Itsepintaisuudellaan luuli se
voittavansa kaikki pulat. Se tahtoi elää, se tahtoi vain saada nälkänsä
tyydytetyksi. Mitään muuta ei se kaivannut.

Kauhea oli Mikko-paran yö. Jalkoja kirve!i kuin olisi tuli niitä
poltellut. Niistä valui veri. Se heikonsi. Mikko ei enää koettanutkaan
päästä irti. Se kierähti vain kyljelleen hangelle ja odotti
vapaaksipääsemistään, sillä Mikko ei voinut uskoa kaiken loppuvan
tähän. Ihminen oli tosin ilkeyksissään saattanut hänelle kärsimyksiä,
mutta pian on kaikki ohi.

Kettu odotti...

Alkoi herpaista niin omituisesti. Tuskakin väheni. Tuntui siltä kuin
jalkoja ei olisi ollut olemassakaan. Mikko päätti hiukan nukahtaa
odottaessaan.

Vapautus tuli aamun valjettua: kova lyönti päähän suksisauvalla.

Toisten hyväksi oli Mikko Mieleväinen uhrannut henkensä taistellessaan
ihmistä vastaan, heimolaistensa hyväksi. Tyhjäksi jäi turvallinen
makuukuoppa halkopinon päällä, ja rauhassa sai nyt olla häneltä riista
tällä salolla. Muille kaikki, muille.




KUTUMADE.


Suuri, kirjava made ui verkalleen pohjamudan pintaa pitkin järven
syvimmässä uulossa, uurtaen mätiä täynnä pullottavalla vatsallaan vaon
liejuun. Se oli matkalla matalammille vesille etsimään kutupaikkaa
jonkun karikon kupeelta tai kivikkoniemekkeen jyrkkäysrintauksesta, --
muutamiin sellaisiin harvoihin paikkoihin, joka vuosi samoihin,
kutumateet kokoontuvat helmikuun alussa.

Syvyydessä vallitsi synkkä hämäryys, melkein täydellinen pimeys.
Kirkkaasti paistavan auringon valo kykeni tunkeutumaan sinne vain
kalpeana kajastuksena. Ei made valosta välittänytkään, se ei sitä
tarvinnut. Osasihan pilkkopimeässäkin nälän tultua nielaista toisen
syvänveden kalan, suurisilmäisen kiiskin. Muita Ahtolan asukkaita ei
useinkaan saanut eineeksi, etenkin oli ravinnonsaanti hankalaa
kesäisin, jolloin ne olivat mataloilla, valoisilla vesillä, luotojen
liepeillä ja rannikoilla. Made ei viihtynyt siellä, sillä se piti
parempana asua aina hämärän syvyyden viileässä vedessä. Matalalle meni
made vain kahdesti vuodessa: helmikuussa kutemaan ja _ensimmäisenä_
aamuna järven jäätymisen jälkeen puoleksi päiväksi mötköttämään
jollekin laakealle rannalle niin matalaan veteen kuin suinkin pääsi;
semmoinenhan oli tapa muillakin matikoilla. Vanhemmiten ei tosin tullut
enää aivan joka syksy mennyksi matalalle järven jäätymisaamuna. Mitäpä
sinne enää näin suurena vonkaleena. Siellä onkin silloin enimmäkseen
vain pieniä mateenluiruja, eikä niilläkään ole sinne mitään asiaa,
jöröttävät vain otsa jäätä vasten. Ne saapuvat siihen jo aamupimeän
aikana ja poistuvat muutamien tuntien kuluttua, eivätkä tule enää sinä
syksynä, ellei järvi pitkällisen suojailman takia sula ja jäädy
jälleen, jolloin mateet taas rientävät uutta jäätä katsomaan. Jokin
kumma vaisto vetää niitä silloin syväyksestä rannalle. Monesti ne
siellä joutuvat "kolkkamiehen" konttiin, -- napsaus kirvespohjalla
jäähän mateen pään kohdalle, ja täräyksestä pökertynyt kala pyörähtää
selälleen. Samoin oli vähällä käydä suurenkin mateen eräänä syksynä;
isku sattui kuitenkin sen verran syrjään, että made pääsi
puolipyörtyneenä pakoon. Sen perästä, vahingosta viisastuneena, ei se
mennytkään enää mokomille markkinoille. Mutta kutemassa piti käydä joka
vuosi vielä vanhanakin niillä samoilla seuduilla, jonne se nyt
parhaillaankin uida jurritti. Joutuisaa ei taipaleenteko ollut, mutta
lyhenipä tuo matka hitaammallakin menolla. Äkkiä töksähti mateen turpa
verkkoon, joka oli saatu jään alle viritetyksi pitkien salkojen avulla
avannosta toiseen ujuttamalla ja jossa rimpuili avuttomana suuri siika
ja useita isoja ahvenia. Made sotkeutuu verkkoon hyvin harvoin. Niinpä
se nytkin arasti peräytyi hiukan ja jäi torjottamaan paikoilleen,
liikutellen eviään. Näytti siltä kuin se olisi jäänyt miettimään mitä
oli tehtävä, jotta pääsisi eteenpäin. Tai ehkä se mietti, mikä tämä
laitos oikeastaan oli kun se sulki tien, -- joskus ennenkin oli made
kohdannut niitä matalammissa vesissä, etenkin syväyksien rintauksissa,
mutta harvoin syväyksissä.

Made lähti uimaan verkon vierustaa, pysähtyi vielä miettimään ja
painautui sitten pehmeään pohjaliejuun verkon reunan alle. Kotvan ajan
kuluttua se ilmestyi liejun pinnalle toiselle puolelle verkkoa, ja
jatkoi rauhallisesti matkaansa.

Kivikkoniemen lähistöllä veden sisässä oli paljon valoisampaa kuin
syvyydessä. Mateen oli kuljettava loivaa ylämaata, sillä pohja kohosi
pinnalle päin. Lieju koveni soraksi, jossa siellä ja täällä kasvoi aina
viheriöiviä pohjaheiniä ja veden liikunnan mukaan häilyviä lakastuneita
ahvenheiniä. Oli myös suuria, vihreän liman peittämiä kiviä ja veden
pinnalle asti ulottuvia kalliopaasia. Mateen ympärillä vilisi pieniä
sukkelaliikkeisiä särkiä ja ahvenia, joukossa joku muu suurempikin
kala, kuten hopeanhohtoinen siika ja täplikäs hauki, jota toiset kalat
karttoivat; pienempi haukikin pelkäsi sitä, sillä julma "veden tiikeri"
saattoi syödä rakkaimman sukulaisensakin.

Made ei pelännyt vähääkään sen lähistöllä uiskentelevaa haukea; se
tiesi sen itselleen vaarattomaksi, eikä se välittänyt mistään
muustakaan matkansa varrella. Hetkeksi pysähtyi se kuitenkin uteliaana
katsomaan muutamaa koirasmadetta, joka riuhtoi rihman nenässä kuin
henkensä edestä, kuoretäkykoukku suupielessä. Koiras oli saapunut
kutupaikalle laskeakseen maitinsa mätiin, siten hedelmöittääkseen sen,
ja tuli torranneeksi syöttikuoreeseen, joka kellui kupeellaan pohjassa
kuin vanhuuttansa kuolemaa tekevä kala. Mitenkä se olisi malttanut olla
siihen kajoamatta.

Mätimade ui kummastuneena rihmassa rimpuilevan ympäri, voimatta
käsittää mitä tuo toinen tuossa teki ja miksi se ei syönyt kuoretta
suupielestään. -- Kun ei asia selvinnyt, jätti se heimolaisensa
jatkamaan outoa peliään ja lähti itse tyynesti vaeltamaan eteenpäin.
Vähän matkan päässä näki made samanlaisen kuoreen pohjakivellä
kellottamassa, mutta ei huolinut siitä. Oli tullut olluksi syömättömänä
pitemmän aikaa, sillä vasta kudun jälkeen maistuu ruoka mätimateelle.
Nälkä olisikin tällä kertaa ollut kohtalokas tekijä.

Made kierteli kiviä, etsien mieleistänsä mädinlaskupaikkaa. Silloin
huomasi se rysän, jossa oli muutamia matikoita. Ne näyttivät olevan
erittäin mielissään löydettyään niin sopivan kutupaikan, sillä jotain
tämäntapaista "pohjarisukkoa" tai muuta ritaa ne olivat etsineetkin.
Tyytyväisinä katselivat nuo onnelliset rihmasilmukkaseinämän takana
kiertelevää madetta, joka etsi ahkerasti pääsytietä rysään, mutta
pahaksi onneksi ei sattunut osumaan pyydyksen nieluun. Parasta on
jatkaa matkaa. -- Taaskin pelastus kuolemasta. "Vaaroja täynnä on
maailman-matka."

Jonkun taipaleen päässä näki made häämöttävän hämärässä jotain
valkeata. Made läheni sitä... pysähtyi epäillen... uskalsi töytätä
turvallaan... -- se oli pohjaan pystytetty valkeakuorinen koivukeppi.
Uteliaana kohosi made veden pinnalle päin, tunnustellen turvallaan
tuota sen mielestä ihmeellistä esinettä. Kyynärän korkeudelle pohjasta
oli keppiin kiinnitetty vitsamerta, nielu pohjaan päin. Huomaamattaan
pujahti made mertaan, ja jäi mielellään sinne, sillä olihan tämä yhtä
hyvä kutupaikka kuin rysäkin. Tässäpä hyvä, tiheä "risukko", kelpaa
tähän laskea mätinsä.

Jään läpi kajastava valo rupesi himmenemään; kohta yön synkeä pimeys
piiritti joka puolelta. -- -- --

Aamu valkeni. Aurinko nousi pilvettömälle taivaalle. Jään allakin oli
taas vähän iloisemman näköistä kun oli valoisampaa. Merran ympärillä
uiskenteli kaloja. Ne vilahtelivat aivan merran vieritse ikäänkuin
ärsyttääkseen vankeudessa jurrottavaa madetta, joka jo olisi tahtonut
päästä pois merrasta ja ikävissään katseli varpujen välitse kalojen
liikehtimistä kuin vanki katuliikennettä linnan ikkunaristikon takaa.
Siinä puuhasivat ahkerasti edestakaisin ahvenet, hauenpurat,
lahnanparkit, pienet särensirrit, olipa joukossa muutamia suuria,
rauhallisesti kääntelehteviä siikojakin, jotka mielellään oleskelevat
tällaisessa karikkopohjaisessa vedessä. Samat kalat kiertelivät siinä
niin vilkkaasti kuin olisi niillä ollut erittäin tärkeätä
toimitettavaa. Jonkun ajan kuluttua ne kaikki kuitenkin hävisivät,
livistäen toinen toisensa perästä syväykseen. Pian alkoi ulapalta
lappautua matalikolle pieniä, piikkiselkäisiä rautakaloja. Niitä tulla
hurritti tuhansia suurissa, tiheissä parvissa. Ne olivat kaikki
samankokoisia, parin sentin pituisia. Tämä "kansainvaellus", samoin
kuin toisten kalojen katoaminen, tiesi sään muutosta: myrsky oli
tulossa. Kalat, varsinkin nuo pienet piikkiset rautakalat, ovat
erehtymättömiä ilman ennustajia. Rautakalat tietävät muun muassa mistä
päin rupeaa tuulemaan seuraavana päivänä: jo vuorokautta ennen
ehättävät ne sille rannalle, joka tulee olemaan vastainen, ja kuta
kovemmin sitten myrskyää, sitä enemmän on piikkiselkäisiä
vastarannalla. Vedenalaisessa maailmassa on yhtä paljon omituisuuksia
ja ihmeellisyyksiä kuin muuallakin luonnossa. Jos vähänkin tarkastaa
tätä seikkaa, huomaa sen helposti.

Oikeassa olivat ennustajat nytkin, sillä jo samana iltana nakkautui
tuuli itään, puoliyön aikaan vetäytyi taivas paksuun pilveen ja
seuraavana aamuna oli "mainio mateenkutusää": raju lumimyrsky. Kaikki
muut kalat kutevat mieluummin hyvän sään aikana, made taas myrskyllä.
Matalikolle rupesikin kohoamaan mateita hyvin runsaasti. Nousipa niitä
muutamia mertaankin suuren mateen tovereiksi. Siellä alkoi olla jo
vähän ahdasta; suuri made ei sopinut enää oikein vapaasti
kääntelehtimään. Pienemmät mateet uiskentelivat ympäri merran
seinävieriä ja katselivat varpujen välitse tiheänä parvena kihiseviä
rautakaloja, jotka toisinaan pistäytyivät huolettomasti mertaankin ja
sieltä takaisin vapauteen, käyttäen kulkuväylänään merran nielua ja
suurimpia vitsojen välisiä rakoja. Turvallisina puikkelehtivat
rautakalat merrassa mateitten seassa, ne näet tiesivät, etteivät mateet
enempää kuin muutkaan kalat uskalla, piikkejä peläten, syödä heitä,
vaikka kyllä toisia pikkukaloja herkkupaloinaan hotkivat.

Seuraavana päivänä häipyivät piikkikalaparvet takaisin ulapalle. Illan
pimetessä laantui lumipyry ja yöllä "tuli suoja suuresta lumesta".

Yö levitti suuret mustat siipensä suojelevasti kaiken ylle. Peloittavan
pimeää ja salaperäisen hiljaista oli Ahtolassakin valkoisen lumen ja
paksun, vaaleansinisen jään alla, Kalat olivat asettuneet levolle
syväyksiin tai rannoille hakojen ja kivien kupeille, avoimin silmin
nukkuessaan häilytellen hiljaa eviään ja kohotellen kiduskansiaan.
Iltayöllä olivat rantamatalikoilla lepäävien kalojen päät maalle päin,
alaleuka melkein pohjassa kiinni ja pyrstöpuoli hiukan ylempänä, mutta
keskiyön aikana käänsivät kaikki "keulansa" ulappaa kohti, ikäänkuin
siten päästäkseen päivän tullen nopeammin lähtemään väljempään veteen.
Lahnat lepäsivät koko yön samassa asennossaan: lappeellaan pohjassa.

Mateet mötköttivät merrassa kaikki yhdessä kiherrnässä, melkein toinen
toisessaan kiinni, merran pohjassa. Aamun valjettua jään yläpuolella
olevassa maailmassa huomasivat merran vangit koivukepin ja koko heidän
"vankilansa" omituisesti tärähtelevän ja huojahtelevan. Mateet
rupesivat uiskentelemaan levottomasti merran seinämiä pitkin. Ne
aavistivat jotain tavallisuudesta poikkeavaa olevan tulossa, jotain
mitä ne eivät käsittäneet eivätkä olleet ennen kokeneet, jotain
epämieluista, peloittavaa. Ja nuo nytkähtelyt olivat niistä hyvin
ilkeitä; jokainen jysähdys vaikutti niihin kuin voimakas sähkötäräys.
Mateet myllersivät ahtaassa olinpaikassaan, etsien kiihkeästi tietä,
josta pääsisi noita kiusallisia tärähdyksiä pakoon. Mutta pakotietä ei
löytynyt; täytyi siis jäädä tähän.

Sitten tuli ympäristö hyvin valoisaksi ja äkkiä lähtivät mateet
tahtomattaan vastustamattomasti kohoamaan ylöspäin. Seuraavana hetkenä
humahti merrasta vesi pois, ja pian pudistettiin hölmistyneet mateet
lumelle kiemurtelemaan. Suurikin made kääntäytyi heti vatsalleen ja
yritti uida pehmeässä lumessa, mutta vaikka se epätoivoisen
voimakkaasti koukistamalla ja äkkiä oikaisemalla pyrstöpuoltaan koetti
hinautua eteenpäin, oli siitä yhtä vähän apua kuin evien käyttämisestä.
Ilma tuntui loppuvan kiduksista, rupesi tukehuttamaan, vaikka kuinka
aukoi suuta ja kiduskansia. Tuskissaan pyörähti made kylelleen,
ponnahti voimakkaasti ilmaan ja pudota maiskahti -- avantoon,
käännähtäen heti menemään pystysuorasti pohjaa kohti.

Onnellista sattumaa sai siis made kiittää pelastuksestaan. Mutta
mertamies kirosi katkerasti tuota onnetonta tapausta. Toisen onni on
toisen onnettomuus...




KANAHAUKKAPERHE.


Kevät on se vuodenaika, jolloin luonnossa kaikki elollinen alkaa
kehittyä varttuen lämmössä ja valossa. Ilman kevättä ei uutta syntyisi;
pian loppuisi entinenkin. Kevät on elämän uudistaja, virkistäjä ja
pystyssä pitäjä.

Keväisen yön hienotunnelmainen hämärä hälveni. Pilvettömän
taivaankannen auringon nousun puoleinen reuna valkeni yhä enemmän.
Suuri järvenselkä siinsi peilityynenä; muutamin paikoin oli ulapalla
vielä hauraita jäälauttoja. Peipposten ja muitten pikkulintujen
liverrys raikui jo metsässä. Riemuiten otettiin vastaan alkava päivä.
Kaikkialla tuntui vallitsevan sopusointuisuus ja rauha. "Paha maailma",
"elämän taistelut", surut ja ristiriidat olivat olemattomia. --

Kallioisen saariryhmän korkean vaaran laelle pystyyn kuivuneen,
harvaoksaisen petäjän ylimmässä huipussa nukkui vielä kanahaukka,
seisten toisella jalallaan, pää siiven alle painettuna. Samassa puussa
oli alempana toinenkin kanahaukka.

Vähän ennen auringon nousua haukat heräsivät, pöyhistelivät höyheniään,
levittelivät siipiään ja katselivat ympärillään leviävää maisemaa.
Siinä oli lähinnä joka puolelle viettävä havumetsäinen vaaranrinne,
kauempana vehmaita lehtosaaria ja kaiken kehyksenä laaja selkävesi,
rajoittuen kaukaisiin rantoihin. Muutamalla suunnalla ei näkynyt muuta
kuin vihertävän veden ja sinisen taivaankannen epäselvä rajaviiva, joka
autereen väreillessä näytti omituisesti katkeilevan ja yhdistyvän.
Erään lahdekkeen pohjukassa oli talo viljelysmaineen. Muita
ihmisasuntoja ei näkynyt. Virkku kalamies souti etäisen saaren luona.
Airojen hankarautojen tahdikas vingunta kuului selvästi sieltä saakka.

Terävin katsein seurasivat haukat pienintäkin liikahdusta
läheisyydessään ja kuulostivat tarkoin jokaista risahdusta. Näin ne
kiinnittivät huomiota pienimpiä yksityiskohtia myöten kaikkeen
havaittavissa olevaan, jolla saattoi olla merkitystä saalistamisen tai
turvallisuuden kannalta.

Auringon ensi säteitten kullatessa puitten latvoja vaaran huipulla
levitti koiraskanahaukka suuret siipensä, lähtien levollisesti lentää
leyhyttelemään. Saarien välisten salmien tienoilla rupesi se verkalleen
kiertelemään liikkumattomin, levitetyin siivin. Peipposet, västäräkit
ja muut pikkulinnut huomasivat haukan ja keräytyivät sen ympärille
liitelemään ja vitisemään, siten muka häätääkseen vihollisen seudulta.
Samaan hätään tuli variskin pesästään rantapetäjästä, katsoen olevansa
velvollinen puolestaan ottamaan osaa karkoittamiseen, lentää
suhautellen kiivaasti puolelta ja toiselta niin läheltä haukkaa, että
melkein kosketti sitä, samalla kaiken aikaa vaakkuen minkä jaksoi.
Varis ja pikkulinnut uskalsivat olla näin rohkeita tietäessään
kanahaukan vain harvoin viitsivän kajota heihin, se kun sai parempaakin
syötävää. Eikä haukka välittänyt vähääkään ympärillään hälisevistä
linnuista, se tarkasteli vain levollisesti allansa olevaa seutua.

Rantakiveltä pyrähti sorsa lentämään, koettaen siten paeta haukkaa.
Siivet supussa pudottautui haukka nopeasti kuin salama sorsan jälkeen,
liiti silmänräpäyksen ajan uhrinsa alapuolella ja keikahti sitten
ylöspäin, iskien terävät kyntensä sorsan vatsaan. Kuului hätäistä
rääkymistä, höyhentukko pölähti ilmaan ja vähällä olivat molemmat
taistelijat pudota järveen. Pian selviytyi kuitenkin haukka
kunnollisesti siivilleen, kynsissään räpistelevä sorsa, ja lensi
lähimmälle rannalle kannon nenään tyytyväisenä syömään saalistaan.
Saaliinsa päällä seisten repi haukka sorsan pala palalta kappaleiksi,
nieleksien niin suuria lihakimpaleita, että ne toisinaan juuttuivat
kurkkuun ja suljahtivat alas vasta aikamoisen kakistelun ja kuikistelun
perästä. Verenhajun vainunnut kärppä juosta hipsutteli rantakivikolla
ja pysähtyi katsomaan haukkaa, joka huomatessaan kärpän pyörähti selin
siihen ja laski siipensä riippumaan puoleksi levälleen, siten muka
suojellakseen saalistaan. Vähän ajan kuluttua oli sorsasta jäljellä
vain luut, pää ja höyhenet.

Haukka lensi takaisin "rakkaan puolisonsa" luo vaaran laelle, asettuen
entiselle paikalleen kelon latvaan. Naarashaukkakin oli saanut
syötävää; se reposteli ahkerasti metsäkanaa mättäällä niin että ruskeat
höyhenet pölähtelivät uhrista. Koirashaukka katseli mielihyvin
"elämänsulostuttajansa" aterioimista... Mutta sitten koirashaukka
lennähti ilmaan, paiskautui nopeasti alaspäin ja tarttuen kynsillään
kelon kuivaan oksaan rusautti sen poikki painollaan ja vauhtinsa
voimalla. Sitten se oksa kynsissään lensi läheisen ison, tuuhean kuusen
latvapuolelle ja asetti oksansa siellä olevan puolivalmiin pesän
reunalle. Nämä nuoret, tänä keväänä avioituneet linnut rakensivat
pesäänsä, niillä kun ei ollut valmiina entistä, kuten vanhemmalla
kanahaukkaparilla. Lopetettuaan syöntinsä taittoi naarashaukkakin
kuivan oksan ja vei sen pesään. Sitten ryhtyivät molemmat haukat
ahkerasti katkomaan kuivia oksia kelosta ja muistakin puista. Maassa
oli runsaasti risuja, mutta haukat eivät ottaneet niitä, sillä
kanahaukka, kuten pesän rakennushommissa olevat haukat yleensä, eivät
mielellään laskeudu maahan; koukkukyntisen on näet siinä vaikea
kävellä, ja tasaiselta lähtiessä lentoon sattuvat haukan pitkät siivet
maahan, saamatta aluksi tarpeeksi paljon ilmaa alleen. Tämän takia
haukat syövät saaliinsa mieluimmin vähän korkeammalla paikalla, kuten
kivellä, kannolla, mättäällä tai kaatuneen puun rungolla, joskus myös
niittyladon katon harjalla tai kuivuneen puun oksalla. Sitäpaitsi on
ylemmältä paikalta parempi näköala kuin maasta: sekä uhkaavan vaaran,
että uuden saaliin huomaa helposti.

Muutaman päivän kuluttua tuli pesä valmiiksi. Se oli oksantyville
rungon viereen tehty laaja risurottelo. Sen keskellä oli syvennystä
vain sen verran, että toukokuun puolivälissä siihen ilmestyneet munat
eivät vierähtäneet maahan tuulen huojutellessa pesäkuusta, naarashaukan
ollessa poissa pesästä. Harvemmin haukka olikin nyt metsästämässä
saadakseen syötävää. Se ei välittänyt omasta hyvästään. Se laihtui
paljon, mutta siitä huolimatta se melkein alinomaa hautoi muniaan, --
kunnes vihdoin kesäkuun alkupuolella munista kuoriutui, vuorokauden
väliajoin, kolme pientä poikasta.

Samoihin aikoihin sai poikasensa myöskin hippiäinen, Suomen pienin
lintu, joka oli tehnyt pesänsä -- kanahaukan pesäoksan nenään, katsoen
sen siinä olevan parhaassa turvassa; muuten hippiäinen aina tekeekin
pesänsä kuusen lehvään. Sitäpaitsi kääpiölintu kyllä tiesi, että niin
suuri ja mahtava eläjä kuin kanahaukka ei viitsi tehdä pahaa
vähäiselle, perhosen tavoin heinänkorsissa ja kukissa räpistelevälle
Pohjolan kolibrille. Monesti muutkin pikkulinnut laittavat pesänsä
kana- tai hiirihaukan, kalasääsken, vieläpä ilmojen hallitsijan,
kotkankin pesän välittömään läheisyyteen.

Kolme nyrkinkokoista, vaaleanharmaauntuvaista kanahaukanpoikasta,
kaikki erisuuruisia, seisoi pesän laidalla, alinomaa ikävystyneesti
piiskuttaen ja katsellen kuin kummastellen joka puolella leviävää
avaraa maailmaa. Tutkivasti tarkastelivat ne ohi kiitäviä pikkulintuja,
puitten oksain heiluntaa ja auringon valon kimaltelua järvenselällä.

Pienet untuvapalleroiset odottivat vanhempiaan saalistusmatkalta. --
Tuolla tulikin jo koirashaukka, joka naaraan apuna huolehti poikasten
ruokkimisesta, -- päinvastoin kuin monet muut uroslinnut, vaikka ei
ollutkaan niin ahkera ruuan kantaja kuin naaras. Sen sijaan
koirashaukka usein vartioi poikasia toisen emon ollessa
metsästysmatkalla.

Koirashaukka lensi pesän reunalle ja pudotti siihen kynsistään pyyn,
jonka sitten taitavasti paloitteli ja syötti poikasille. Piipittäen,
siiventyngät levällään ja varpailleen nousten kurkottelivat ne
makupaloja emon nokasta. Yhden syödessä osaansa, odottivat toiset
maltillisesti vuoroaan. Syötäväksi kelpaamattomat jätteet, kuten pää,
luut ja osa suolistoa, pudotettiin pesästä maahan tai jäivät ne
riippumaan kuusen alaoksille. Höyhenet vei tuuli.

Syötyään pyyn tahtoivat poikaset lisää ruokaa. Kirkuen kimakasti ja
kidat ammollaan ne kurkottelivat kaulojaan emoansa kohti. Niillä oli
aina hyvä ruokahalu. Emon piti taas lähteä etsimään saalista. Vasta
sitten nuo syömärit rauhoittuivat ja siirtyivät pesän laidalle
katselemaan ympäristöänsä. Emolinnut saivat panna liikkeelle kaiken
valppautensa ja taitonsa hankkiessaan ruokaa poikasilleen.
Pienokaistensa hyväksi tekivät ne kuitenkin kaiken voitavansa,
onnistuen hyvin.

Avaruudesta kuului kanahaukan kiljaisu. Poikaset katsahtivat sinne ja
huomasivat korkealla taivaan sineä vasten kuvastuvan, edestakaisin
leijailevan pisteen. Sieltä naaraskanahaukka saalista tähystellen
silmäili seutua. Kohta lähti haukka kaarrellen laskeutumaan alemmaksi,
samalla siirtyen vähän kerrassaan myös pituussuuntaankin. Ja sitten se
pudottautui nopeasti suoraan alaspäin, kadoten muutaman saaren
metsikköön. Pian se kuitenkin kohosi sieltä ja kääntyi lentämään
pesälle päin, puristaen tiukasti kynsissään suurta, tumman-sinistä
koirasteertä. Silloin kuului humahdus ja suurten siipien läimähdys
haukan pään yläpuolella. Iso, musta maakotka iski kyntensä haukan
hartioihin, ei kuitenkaan kovin lujasti, saadakseen teeren. Kotka oli
syrjemmällä leijaillen pitänyt silmällä kanahaukkaa, otaksuen sen
saavan saaliin, jonka sitten siltä voisi ryöstää. Se oli kotkasta
helpoin tapa hankkia elatusta itselleen tai kahdelle jyrkän ja korkean
kallion kielekkeellä pesässä kirkuvalle pojalle. Kanahaukka oli kotkan
ruuanhankkija, siksi kotka ei tarpeettoman "kovakouraisesti" pidellyt
sitä, puristeli vain sen verran kuin "tarvis vaati".

Säikähtäen tätä äkkiarvaamatonta rynnäkköä, käännähti kanahaukka niin
rutosti, että luiskahti irti kotkan kynsistä. Ryöväri ei iskenyt
uudestaan, vaan pyörähti haukan eteen, siten estäen pakenemisen. Haukka
muutti suuntaansa, mutta kotka kiepahti taas sen tielle. Nyt näki
haukka parhaaksi päästää kynsistään teeren, jonka kotka sieppasi jo
ennenkuin se ennätti ilmassa montakaan metriä pudota, ja lähti
lentämään kaukana samean siniautereen takana häämöttävää korkeaa vuorta
kohti, ikäänkuin koko olemuksessaan tuntien voiman kaikkivaltiutta.

Haukka lentää luuhatteli kuin häpeissään niemen nenään petäjän latvaan
ja jäi siihen huonosta onnestaan masentuneena miettimään "väkevämmän
oikeutta", tuota kaikkialla maailmassa vallitsevaa ryöstäjän
väkivaltaa, jota hän, heikompiensa sortaja, itse nyt kerran oli saanut
kokea... Ryöstäminen oli vääryyttä silloin kun siltä itseltään
ryöstettiin...

Vasta illan hämärtyessä lensi haukka pesäänsä, vieden kuusen oksan
nenältä koppaamansa harmaan siipioravan syötäväksi poikasilleen. Sitten
se ryyhähti niiden ylle suojaksi yökylmää vastaan, koirashaukan
nukkuessa tavallisella paikallaan kuivuneen kuusen latvassa.

Valppaana vartiana ei koirashaukka uskaltanut painaa päätään siiven
alle, vaan kevyestä unestaan tuontuostakin heräten tarkkaili
öisiä ääniä: laulurastas ja punarintasatakieli livertelivät
lehdossa, siipioravapari kitisi haavan rungon ontossa, kaakkuri
kuikutti järvellä, kaljantiputtajalintu eli "tilttaltti" istui
tuntikaudet liikahtamatta korkeimman kuusen huipussa, tuontuostakin
yksitoikkoisesti tilkuttaen heleätä "_tilttalttiaan_", ja pieni, vain
varpusta vähän kookkaampi varpuspöllö naputti nokkaansa pökkelön
nenässä siihen tapaan kuin metso soitimella. Risukosta, kanahaukkain
pesäpuun juurelta kuului hiljaista ripsettä. Siellä hiiviskeli kettu,
jolla oli pesä vaaran rinteen louhikossa. Repolaisen mieli teki
kanahaukanpoikasten pesästään nakkelemia ateriain tähteitä. Se lähestyi
varovasti, tuontuostakin pysähdellen kuuntelemaan ja katselemaan
ympärilleen...

Aamun sarastaessa kuuli kanahaukkakoiras epäilyttävää rapinaa pesältä
päin. Se silmäsi sinne ja näki näädän, linnunpesien rosvoojan,
kiipeilevän pesäkuusessa. Nopeasti kuin nuoli syöksähti haukka kirkuen
ahdistamaan sitä, saaden naarashaukan toverikseen. Näätä asettui
ovelasti puunrungon maltoon tiheän oksakerkän alle, joten haukkain oli
vaikea päästä käsiksi siihen. Nousten korkealle ilmaan koetti
naarashaukka useita kertoja iskeä kiukkuisesti viholliseen, mutta aina
satutti itseään näädän suojana oleviin oksiin niin että oli tupertua
maahan. Ja lopuksi haukka suistuikin kanervikkoon, jääden sinne
pökertyneenä makaamaan siivet levällään ja nokka raollaan. Sen täytyi
haavottuneen sotilaan tavoin jäädä pois taistelusta.

Mutta ei näätä sittenkään saanut olla rauhassa, sillä kauempana
pysytellyt koirashaukka hätyytti sitä nyt vuorostaan. Se astui nyt
taistelukentälle. Näätä olisi jo mielellään tätä seikkailuaan
katuen paennut pois leikistä, mutta se ei uskaltanut hievahtaa
suojapaikastaan, vaan kyyrötti siinä karvat pörröllään, ikenet irvessä
ja toinen etukäpälä iskuasentoon kohotettuna. Kerran sattuivatkin
sitten näädän terävät kynnet haukan kaulaan, ja siihen repesi pitkä,
verta vuotava haava. Samalla onnistui kuitenkin haukka sysäämään näätää
niin, että se suljahti toiselle, alemmalle oksalle, ja ennenkuin näätä
ennätti päästä jälleen turvapaikkaan, iski haukka vankalla
koukkunokallaan oksanselällä juoksevaa vastustajaansa päälakeen. Näätä
putosi kuolleena maahan. Öinen kaksintaistelu korvessa oli päättynyt.
Muutaman tunnin kuluttua naarashaukka virkosi, kävellä laahusti
läheisen kalliojyrkänteen reunalle ja heittäytyi lentoon niin virkeänä
kuin ei mitään erikoista olisi tapahtunut.

       *       *       *       *       *

Vielä heinäkuun puolivälin tienoilla olivat kanahaukanpoikaset
pesässään. Ne eivät uskaltaneet lähteä avaraan maailmaan elättämään
henkeään. Kodin turvassa ja vanhempain hoivassa oli hyvä ja huoletonta
olla. Poikaset olivat kasvaneet jo suurenpuoleisiksi ruhjakkeiksi.
Niillä oli siro höyhenasukin, untuvia enää vain hiukan hartioissa ja
päässä. Niille oli ilmestynyt täydelliset siipi- ja pyrstösulatkin,
joten poikaset olisivat varsin hyvin voineet lentää. Ne eivät vain
uskaltaneet yrittää. Emohaukat koettivat kyllä monena päivänä
kanahaukkain kielellä houkutella poikasiaan lentämään luokseen
viereiseen puuhun, mutta nuoret haukat eivät rohjenneet heittäytyä
siipiensä varaan. Jos emot eivät olisi niitä ruokkineet, olisi niitten
ollut pakko jo aikaisemmin yrittää lentämistä. Ne luulivat saavansa
aina nauttia "vapaata ylöspitoa".

Viimein kuitenkin eräänä päivänä sattui suurin poikanen pesän reunalla
kurkottaessaan horjahtamaan. Putoamista välttääkseen se vaistomaisesti
levitti siipensä ja lennähti emonsa luo läheisen kuusen oksalle syömään
emon kynsissä olevaa sepelkyyhkystä. Esimerkkiä seuraten lensivät sinne
kohta toisetkin poikaset, ja siitä alkaen ne kyllä uskalsivat lentää
pitempiäkin matkoja. "Putoamisen pelko" oli niiltä haihtunut kokonaan.

Mutta jos mieli tulla toimeen elämän kovassa kamppailussa, täytyi
haukanpoikien oppia toinenkin tärkeä taito: ruuan hankkiminen. Eivät
haukanpoikaset opi sitäkään itsestään, emolintujen täytyy neuvoa
tämäkin taito.

Niinpä eräänä aamuna, muutamia päiviä sen jälkeen kun kanahaukanpojat
olivat oppineet lentämään, nousi naarashaukka puitten latvojen tasalla
tottumattomasti lentää räpyttelevien poikahaukkojen yläpuolelle
ja pudotti kynsistään kuolleen rastaan! Nuoret haukat koettivat
kilpaa kaapata sen ilmasta, mutta eivät ennättäneet. Viimein tuo
temppu kuitenkin onnistui, ja jo jonkun päivän perästä nuoret haukat
nappasivat nokkelasti vinhastikin lentäviä lintuja.

Näillä saalistamismatkoilla retkeillessä, toisinaan hyvinkin pitkien
taipalien takana, haihtuivat vähitellen kanahaukkaperheen jäsenet
toisistaan. Muutamat niistä siirtyivät talven kylmimmäksi ajaksi
lauhkeampaan ilmanalaan, toiset taas jäivät tuiskuun ja pakkaseen
hankkimaan niukkaa toimeentuloaan.




VOITTAJA.


Talvi-ilta pimeni. Hämärä hiipi kuin huomaamatta esille. Se levittäytyi
vastustamattomasti kaiken ylle. Talvinen maisema, kylä, lakeus ja
metsä, näytti vaipuvan surumielisyyteen ja kaipaukseen. Ihmisten
hälinä ja liike kylässä hiljeni ja taukosi vähitellen; valot syttyivät
ikkunoihin kodikkaasti hohtamaan. Sitten ne muutamien tuntien kuluttua
sammuivat toinen toisensa perästä. Silloin oli pimeys täydellinen eikä
hiljaisuutta mikään häirinnyt.

Lumivalkoinen, vikkelä kärppä kurkisti talon piharehula